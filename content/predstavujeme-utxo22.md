---
layout: post
title: Představujeme UTXO.22
date: 2021-12-24 00:00:00 +0000
---

UTXO.22 je otevřená komunitní konference zaměřená na kryptoměny a blockchain, která má ambice stát se **největší akcí svého druhu v České republice**. Jedná se o dvoudenní akci, která kombinuje aktuální krypto témata, aniž by se zaměřovala na jeden konkrétní blockchain.

Díky rozsáhlému programu, který obsahuje více než **100 hodin přednášek a workshopů**, můžeme nabídnout obsah jak široké veřejnosti, tak pokročilým uživatelům.

Naším cílem je představit a vzdělávat širokou veřejnost v oblasti otevřených blockchainů, jejich základních principů, jako je **decentralizace, neutralita, otevřenost, spolupráce** a souvisejících témat. Ukázat výhody, představit případy použití a zároveň prohloubit důvěru v jejich používání s důrazem na bezpečnost.

Velkým přínosem konference bude **propojení veřejnosti s širší kryptoměnovou komunitou** a zároveň **propojení jednotlivých komunit mezi sebou**, protože ty mají často tendenci mít oddělený obsah, akce a také publikum.

![Gabriel Loci - místo konání UTXO.22](/photos/gabriel-loci-outside.jpeg)

## Koncept konference

Hlavní program se uskuteční o víkendu **4. a 5. června 2022** v budově bývalého kláštera v centru Prahy (Gabriel Loci). **Optimální kapacita bude 1000 hostů** (maximum 1200) a zároveň plánujeme nabídnout konferenci online (live streaming), což by mělo znásobit její dopad.

K dispozici bude hlavní přednáškový sál s kapacitou 350 osob, dva středně velké přednáškové sály s celkovou kapacitou 320 osob a 4 menší sály pro workshopy s celkovou kapacitou 200 osob. Obsah v nich bude probíhat současně.

V budově nabídneme také několik dalších prostor pro výstavu a charitativní aukci uměleckých děl NFT, prostory s výukovými materiály a praktickými ukázkami, bitcoinové bankomaty a samozřejmě občerstvení a prostory pro networking a odpočinek.

Venkovní část budovy poskytne přibližně 150 míst k sezení a širší prostor pro networking s možností využití několika food trucků. Večer po prvním dni konference bude následovat společenský večer se zábavným programem a charitativní aukcí, na kterou plynule naváže hudební a taneční párty v několika sálech a různými žánry.

Vstupné nebude zdarma, ale chceme ho držet velmi nízko. Na celou dvoudenní konferenci by vstupenka měla stát okolo $25 (cca 560 Kč).

Konference plánována jako čistě nezisková událost, která bude financovaná především sponzorskými dary. V současné době probíhá proces založení nezávislého neziskového subjektu, který bude konferenci zaštiťovat.

Kromě hlavní konference proběhne pod naší záštitou, nebo v režii partnerských organizací několik menších akcí. V naší režii například promítání filmů s krypto tematikou, různé workshopy, krypto hospodské kvízy a podobně (viz. Doprovodný program).

## Kdo jsme?

Jsme spolek sdružující několik českých kryptokomunit, které se věnují vzdělávání v oblasti blockchainu a kryptoměn.

Česko-slovenskou komunitu okolo Etherea a DeFi [**Gwei.cz**](https://gwei.cz) & [**BohemianDAO**](http://bohemiandao.cz), místní pobočku [**Bankless Czech**](https://bankless.cz) a organizace [**Holky v Kryptu**](https://holkyvkryptu.cz)**,** podporující a pořádající akce a aktivity zaměřené na oslovení začínajících a mírně pokročilých uživatelů.

V letošním roce jsme mimo jiné uspořádali největší venkovní [Krypto meetup v Brně](https://www.facebook.com/events/moravsk%C3%A9-n%C3%A1m%C4%9Bst%C3%AD-602-00-brno-%C4%8Desk%C3%A1-republika/krypto-meetup-v-brn%C4%9B/735915783871565/) (22.6.2021) s více než 600 návštěvníky a konferenci [ETHBrno](https://ethbrno.gwei.cz/predchozi-rocniky/2021) (9.10.2021) s 200 návštěvníky. Obě akce byly zdarma.

## Současný stav

Máme rezervované místo konání a potvrzené první sponzory a přednášející. Ve výrobě jsou také stránky konference, které by měli být v základní verzi hotové s oficiálním oznámení konference na začátku ledna. První vlna vstupenek je očekávána během února.

Stay tuned!